# Hagyományos és agilis fejlesztés összehasonlítása
A tradicionális (hagyományos) projektmenedzsment nehézkesnek, lassúnak tűnhet olyan esetekben, amikor gyorsan, rugalmasan, dinamikusan kell új termékeket, szolgáltatásokat létrehozni. Minden bizonnyal új közösségi szolgáltatások kifejlesztésére irányuló szoftverfejlesztéseknél az agilis módszertan eszköztárában találhatunk olyan módszereket, projekttervezési és -végrehajtási lépéseket, melyek ezt a sajátos igényt tudják minél hatékonyabban támogatni.\
Amennyiben jól meghatározott, rögzített projekteredmény elérése a cél, amit ráadásul a projekt indítása előtt meghatározott, jól ismert eljárások, tevékenységek, feladatok elvégzésével lehet megvalósítani, úgy a hagyományos projektmenedzsment (TPM) eszköztára az optimális. Ilyen eset lehet például egy olyan építőipari beruházás, melynek keretében kipróbált technológiák alkalmazásával kell egy épületet felépíteni. Ami persze ettől még lehet innovatív, komplex, vagy akár szenzációs eredménnyel záruló projekt is.\
Elképzelhető, hogy pontosan tudjuk, hogy mit szeretnék kezünkbe kapni a projekt zárása után, de nem tudjuk pontosan megmondani a projekt tervezési szakaszában azt, hogy milyen tevékenységek révén jutunk el a hőn áhított célig. Ekkor az agilis projektmódszertan (APM) dinamikus, iteratív módszerei siethetnek a segítségünkre. Itt valóban szoftverfejlesztési példákat lehet jobban emlegetni pl.: új játékszoftver fejlesztése a cél, ahol a játék logikája, forgatókönyve készen van, de az alkalmazni kívánt eljárások, grafikai alkalmazások stb. még nem kerültek kiválasztásra, vagy még létre is kell előbb hozni őket.\
Az agilis fejlesztési módszerek (nevezik adaptívnak is) egyik fontos jellemzője, hogy a résztvevők, amennyire lehetséges megpróbálnak alkalmazkodni a projekthez. Ezért fontos például, hogy a fejlesztők folyamatosan tanuljanak.\
Az agilis módszertanok nagyon jól működnek, amíg a feladatot egy közepes méretű (5-9 fős) csapat képes megoldani. Nagyobb csoportok esetén nehéz a csapatszellem kialakítása. Ha több csoport dolgozik ugyanazon a célon, akkor köztük a kommunikáció nehézkes. Ha megrendelő nem hajlandó egy elkötelezett munkatársát a fejlesztő csapat rendelkezésére bocsátani, akkor az kiváltható egy üzleti elemzővel, aki átlátja a megrendelő üzleti folyamatait, de ez kockázatos.

**Az agilis szoftverfejlesztés szerint értékesebbek:** 
- az egyének és az interaktivitás szemben a folyamatokkal és az eszközökkel, 
- a működő szoftver szemben a terjedelmes dokumentációval, 
- az együttműködés a megrendelővel szemben a szerződéses tárgyalásokkal, 
- az alkalmazkodás a változásokhoz szemben a terv követésével.

**Az agilis szoftverfejlesztés alapelvei:** 
- A legfontosabb a megrendelő kielégítése használható szoftver gyors és folyamatos átadásával.

- Még a követelmények kései változtatása sem okoz problémát.

- A működő szoftver / prototípus átadása rendszeresen, a lehető legrövidebb időn belül. 
- Napi együttműködés a megrendelő és a fejlesztők között.

- A projektek motivált egyének köré épülnek, akik megkapják a szükséges eszközöket és támogatást a legjobb munkavégzéshez. 

- A leghatékonyabb kommunikáció a szemtől-szembeni megbeszélés. 
- Az előrehaladás alapja a működő szoftver. 

- Az agilis folyamatok általi fenntartható fejlesztés állandó ütemben. 
- Folyamatos figyelem a technikai kitűnőségnek. 

- Egyszerűség, a minél nagyobb hatékonyságért.

- Önszervező csapatok készítik a legjobb terveket.

- Rendszeres időközönként a csapatok reagálnak a változásokra, hogy még hatékonyabbak legyenek.

**Az agilis és az extrém programozás jellemzői:**
- Kevesebb dokumentáció. 
- Növekvő rugalmasság, csökkenő kockázat. 
- Könnyebb kommunikáció, javuló együttműködés. 
- A megrendelő bevonása a fejlesztésbe.

**Kevesebb dokumentáció:** Az agilis metódusok alapvető különbsége a hagyományosakhoz képest, hogy a projektet apró részekre bontják, és mindig egy kisebb darabot tesznek hozzá a termékhez, ezeket egytől négy hétig terjedő ciklusokban (más néven keretekben vagy idődobozokban) készítik el, és ezek a ciklusok ismétlődnek. Ezáltal nincs olyan jellegű részletes hosszú távú tervezés, mint például a vízeséses modellnél, csak az a minimális, amire az adott ciklusban szükség van. Ez abból az elvből indul ki, hogy nem lehet előre tökéletesen, minden részletre kiterjedően megtervezni egy szoftvert, mert vagy a tervben lesz hiba, vagy a megrendelő változtat valamit.

**Növekvő rugalmasság, csökkenő kockázat:** Az agilis módszerek a változásokhoz adaptálható technikákat helyezik előnybe a jól tervezhető technikákkal szemben. Ennek megfelelően iterációkat használnak. Egy iteráció olyan, mint egy hagyományos életciklus: tartalmazza a tervezést, a követelmények elemzését, a kódolást, és a tesztelést. Egy iteráció maximum egy hónap terjedelmű, így nő a rugalmasság, valamint csökken a kockázat, hiszen az iteráció végén átvételi teszt van, ami után a megrendelő megváltoztathatja eddigi követelményeit. Minden iteráció végén futóképes változatot kell kiadniuk a csapatoknak a kezükből.

**Könnyebb kommunikáció, javuló együttműködés:** Jellemző, hogy a fejlesztő csoportok önszervezőek, és általában nem egy feladatra specializálódottak a tagok, hanem többféle szakterületről kerülnek egy csapatba, így például programozók és tesztelők. Ezek a csapatok ideális esetben egy helyen, egy irodában dolgoznak, a csapatok mérete ideális esetben 5-9 fő. Mindez leegyszerűsíti a tagok közötti kommunikációt és segíti a csapaton belüli együttműködést. Az agilis módszerek előnyben részesítik a szemtől szembe folytatott kommunikációt az írásban folytatott eszmecserével szemben. 

**A megrendelő bevonása a fejlesztésbe:** Vagy személyesen a megrendelő vagy egy kijelölt személy, aki elkötelezi magát a termék elkészítése mellett, folyamatosan a fejlesztők rendelkezésére áll, hogy a menet közben felmerülő kérdéseket minél hamarabb meg tudja válaszolni. Ez a személy a ciklus végén is részt vesz az elkészült prototípus kiértékelésében. Fontos feladata az elkészítendő funkciók fontossági sorrendjének felállítása azok üzleti értéke alapján. Az üzleti értékből és a fejlesztő csapat által becsült fejlesztési időből számolható a befektetés megtérülése (Return of Investment, ROI). A befektetés megtérülése az üzleti érték és a fejlesztési idő hányadosa.

**Tehát az agilis módszertan:** 
- iteratív, 
- gyakran objektum orientált, 
- prototípus alapú, 
- rapid, 
- agilis, 
- esetleg extrém, 
- könnyűsúlyú, 
- követelmény és csapat központú 

