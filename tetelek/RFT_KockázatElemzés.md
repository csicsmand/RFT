# Kockázatmenedzsment

Ahogyan a technológia fejlődik, mind inkább fokozza a felhasználók komfort érzetét, gyorsítja a legkülönfélébb folyamatokat (a teljesség igénye nélkül: adminisztrációs, ügyviteli, számviteli, gazdasági, társadalmi, stb.), és ezzel párhuzamosan növekszik a függőség, nő a rendszer komplexitása, így nő a meghibásodás kockázata is, nem is beszélve a lehetséges kár mértékéről.
A kár mértéke megdöbbentően széles skálán mozoghat. Elég csak belegondolni, vajon milyen hatással lehet egy ország gazdasági életére a tőzsdei adatok elvesztése, vagy a jegybank informatikai rendszerének összeomlása.
Hogy mennyire sebezhetők a mai informatikai rendszerek, azt az elektronikus levelezés útján terjedő vírusok elterjedése is mutatja. Az ilyen vírusok hatalmas károkat okoztak a világgazdaságnak. A "Melissa" néven ismert vírus 1999-ben még csak 80 millió dollár kárt okozott, addig az "I Love You" már 10 milliárd dollárt egy évvel később.


**A kockázat menedzsment részei:**
- kockázat azonosítása, 
- kockázat értékelése, 
- kockázat csökkentése, 
- kockázat kommunikációja

**A kockázat vetülete:**
- bekövetkezésének valószínűsége (adott időszakban statisztikai adatok alapján hányszor fordul elő), 
- bekövetkezés esetén az (anyagi és/vagy emberi) kár mértéke

*Kokázat súlyosság = bekövetkezésének valószínűsége * bekövetkezés esetén a kár mértéke*

A kockázatmenedzsment feladata ésszerű költséghatárok között a kockázatok valószínűségének és az általuk okozott kár csökkentése. Ezért használunk pl. vírusirtó programokat, amik kis költséggel nagymértékben csökkentik egy esetleges adatvesztés valószínűségét.
Az informatikai rendszerek széleskörű alkalmazása miatt igen nehéz azok kockázatmenedzsmentjével foglalkozni, hiszen minden eset más és más.

*Például:*

- Egy állami intézmény szolgáltatás orientált informatikai rendszerénél figyelembe kell venni az adott intézmény működésével kapcsolatos jogszabályokat. Tegyük fel, elő van írva az ügyintézés maximális ideje, vagyis a legfontosabb a rendszer rendelkezésre állása.

- Egy banki rendszer esetén nagyon fontos a tranzakciók biztonsága, ami azt jelenti, hogy a tranzakciókat lehallgatni, módosítani harmadik fél csak nagyon nagy költségek árán legyen képes.

- Vagy vegyünk egy kutató intézetet, ahol a kutatók napközben elvárják, hogy késlekedés nélkül hozzáférhessenek az adataikhoz, de nem érdekli őket, ha azok esetleg éjjel elérhetetlenek a rendszer meghibásodása miatt, ha másnap reggelre az adatokat visszaállítják, akkor tulajdonképpen észre sem veszik a hibát, a bekövetkezett kár nem okoz költséget. 

- És ne feledkezzünk el arról a szőnyegkereskedésről sem, ahol levelezésre használják az informatikai rendszert, és a cég szempontjából a legfontosabb szempont, hogy az Internet kapcsolat viszonylag stabil és a lehető legolcsóbb legyen.

A gyakorlati kockázatmenedzsment célja az, hogy a kitűzött elveknek megfelelően mutasson lehetséges védelmi intézkedéseket a felmerülő veszélyekkel szemben, és azok közül kiválassza a lehető leghatékonyabb (mind költség, mind hatás szempontjából) intézkedéscsoportot.
Az informatikai rendszerek kockázatkezelésére nem létezik konkrét metodika, azonban léteznek ajánlások, melyek segítik a menedzsert a munkájában. Magyarországon létezik egy ilyen ajánlás, az Informatikai Tárcaközi Bizottság 8. sz. ajánlása, ami általánosságban nagyon fontos veszélyekre és azok elhárításának módjaira hívja fel a vezetők figyelmét, de sajnos nem ad konkrét menedzsment tervet

## COBIT
Nemzetközi viszonylatban az ISACA szervezet COBIT nevű menedzsment terve széleskörűen elfogadott. A COBIT egy IT menedzsereknek szóló ajánlás (best prectise) gyűjtemény. Az ajánlás egyik fejezete egy akció tervet tartalmaz az informatikai rendszerek kockázatmenedzsmentjéhez, lépésről lépésre végigvezetve a menedzsert a kockázatmenedzsmenttel kapcsolatos teendőkön.

**A kockázatelemző lépései:**
1. lépés: Veszélyforrások feltérképezése. 

2. lépés: Valószínűségi kategóriák meghatározása. 

3. lépés: Veszélyforrások bekövetkezésének becslése.

4. lépés: Kárkategóriák meghatározása. 

5. lépés: Okozott kár becslése. 

6. lépés: Kockázatkategóriák meghatározása. 

7. lépés: Szorzótábla meghatározása. 

8. lépés: Elviselhetetlen kockázatok meghatározása. 

9. lépés: Alternatív védelmi intézkedések felderítése. 

10. lépés: Javasolt védelmi intézkedések meghatározása.



